<html>
<head>
	<meta http-equiv="Content-Type" content="text/html; charset=windows-1250">
	<meta name="Author" content="Juraj Videky">
	<link rel="stylesheet" type="text/css" href="../breviar.css">
	<title>Psalmus 106 (107)</title>
</head>
<body>

<!--{BEGIN:ZALM107_I}-->
<center><b><span class="red">Psalmus 106 (107)</span></b>
<br/><span class="red">Pro liberatione gratiarum actio</span></center>
<!--{BEGIN:PSALMODIA_MYSLIENKA}--><p><i>Verbum misit Deus filiis Israel evangelizans pacem per Iesum Christum</i> (Act 10, 36).<!--{END:PSALMODIA_MYSLIENKA}-->
<center><p><b><span class="red">I</span></b></center>
<b>
<p>Confitémini Dómino, quóniam bonus, *<br/>
&nbsp;&nbsp;&nbsp; quóniam in saeculum misericórdia eius.<br/>
Dicant, qui redémpti sunt a Dómino, *<br/>
&nbsp;&nbsp;&nbsp; quos redémit de manu adversárii,<br/>
et de regiónibus congregávit eos, †<br/>
&nbsp;&nbsp;&nbsp; a solis ortu et occásu, *<br/>
&nbsp;&nbsp;&nbsp; ab aquilóne et mari.
<span class="red">—</span>
<p>Erravérunt in solitúdine, in inaquóso, *<br/>
&nbsp;&nbsp;&nbsp; viam civitátis habitatiónis non invenérunt.<br/>
Esuriéntes et sitiéntes, *<br/>
&nbsp;&nbsp;&nbsp; ánima eórum in ipsis defécit.<br/>
Et clamavérunt ad Dóminum, cum tribularéntur, *<br/>
&nbsp;&nbsp;&nbsp; et de necessitátibus eórum erípuit eos.
<span class="red">—</span>
<p>Et dedúxit eos in viam rectam, *<br/>
&nbsp;&nbsp;&nbsp; ut irent in civitátem habitatiónis.<br/>
Confiteántur Dómino propter misericórdiam eius *<br/>
&nbsp;&nbsp;&nbsp; et mirabília eius in fílios hóminum,<br/>
quia satiávit ánimam sitiéntem *<br/>
&nbsp;&nbsp;&nbsp; et ánimam esuriéntem replévit bonis.
<span class="red">—</span>
<p>Sedéntes in ténebris et umbra mortis, *<br/>
&nbsp;&nbsp;&nbsp; vincti in mendicitáte et ferro,<br/>
quia exacerbavérunt elóquia Dei *<br/>
&nbsp;&nbsp;&nbsp; et consílium Altíssimi sprevérunt.<br/>
Et humiliávit in labóribus cor eórum, *<br/>
&nbsp;&nbsp;&nbsp; infirmáti sunt, nec fuit qui adiuváret.<br/>
Et clamavérunt ad Dóminum, cum tribularéntur, *<br/>
&nbsp;&nbsp;&nbsp; et de necessitátibus eórum liberávit eos.
<span class="red">—</span>
<p>Et edúxit eos de ténebris et umbra mortis *<br/>
&nbsp;&nbsp;&nbsp; et víncula eórum dirúpit.<br/>
Confiteántur Dómino propter misericórdiam eius *<br/>
&nbsp;&nbsp;&nbsp; et mirabília eius in fílios hóminum,<br/>
quia contrívit portas aereas *<br/>
&nbsp;&nbsp;&nbsp; et vectes férreos confrégit.</p>
</b>
<!--{END:ZALM107_I}-->
<br/><!--{BEGIN:ZALM107_II}-->
<center><b><span class="red">II</span></b></center>
<b>
<p>Stulti facti sunt in via iniquitátis suae *<br/>
&nbsp;&nbsp;&nbsp; et propter iniustítias suas afflícti sunt;<br/>
omnem escam abomináta est ánima eórum, *<br/>
&nbsp;&nbsp;&nbsp; et appropinquavérunt usque ad portas mortis.<br/>
Et clamavérunt ad Dóminum, cum tribularéntur, *<br/>
&nbsp;&nbsp;&nbsp; et de necessitátibus eórum liberávit eos.
<span class="red">—</span>
<p>Misit verbum suum et sanávit eos *<br/>
&nbsp;&nbsp;&nbsp; et erípuit eos de interitiónibus eórum.<br/>
Confiteántur Dómino propter misericórdiam eius *<br/>
&nbsp;&nbsp;&nbsp; et mirabília eius in fílios hóminum,<br/>
et sacríficent sacrifícium laudis *<br/>
&nbsp;&nbsp;&nbsp; et annúntient ópera eius in exsultatióne.
<span class="red">—</span>
<p>Qui descéndunt mare in návibus, *<br/>
&nbsp;&nbsp;&nbsp; faciéntes operatiónem in aquis multis,<br/>
ipsi vidérunt ópera Dómini *<br/>
&nbsp;&nbsp;&nbsp; et mirabília eius in profúndo.<br/>
Dixit et excitávit spíritum procéllae, *<br/>
&nbsp;&nbsp;&nbsp; et exaltáti sunt fluctus eius.<br/>
Ascéndunt usque ad caelos †<br/>
&nbsp;&nbsp;&nbsp; et descéndunt usque ad abýssos; *<br/>
&nbsp;&nbsp;&nbsp; ánima eórum in malis tabescébat.<br/>
Turbáti sunt et moti sunt sicut ébrius, *<br/>
&nbsp;&nbsp;&nbsp; et omnis sapiéntia eórum devoráta est.<br/>
Et clamavérunt ad Dóminum, cum tribularéntur, *<br/>
&nbsp;&nbsp;&nbsp; et de necessitátibus eórum edúxit eos.
<span class="red">—</span>
<p>Et státuit procéllam eius in auram, *<br/>
&nbsp;&nbsp;&nbsp; et tacuérunt fluctus eius.<br/>
Et laetáti sunt quia siluérunt, *<br/>
&nbsp;&nbsp;&nbsp; et dedúxit eos in portum voluntátis eórum.<br/>
Confiteántur Dómino propter misericórdiam eius *<br/>
&nbsp;&nbsp;&nbsp; et mirabília eius in fílios hóminum,<br/>
et exáltent eum in ecclésia plebis *<br/>
&nbsp;&nbsp;&nbsp; et in convéntu seniórum laudent eum.</p>
</b>
<!--{END:ZALM107_II}-->
<br/><!--{BEGIN:ZALM107_III}-->
<center><b><span class="red">III</span></b></center>
<b>
<p>Pósuit flúmina in desértum *<br/>
&nbsp;&nbsp;&nbsp; et éxitus aquárum in sitim,<br/>
terram fructíferam in salsúginem *<br/>
&nbsp;&nbsp;&nbsp; a malítia inhabitántium in ea.<br/>
Pósuit desértum in stagna aquárum *<br/>
&nbsp;&nbsp;&nbsp; et terram sine aqua in éxitus aquárum.
<span class="red">—</span>
<p>Et collocávit illic esuriéntes, *<br/>
&nbsp;&nbsp;&nbsp; et constituérunt civitátem habitatiónis.<br/>
Et seminavérunt agros et plantavérunt víneas *<br/>
&nbsp;&nbsp;&nbsp; et fecérunt fructum in provéntum suum.<br/>
Et benedíxit eis, et multiplicáti sunt nimis, *<br/>
&nbsp;&nbsp;&nbsp; et iuménta eórum non minorávit.<br/>
Et pauci facti sunt et vexáti sunt *<br/>
&nbsp;&nbsp;&nbsp; a tribulatióne malórum et dolóre.
<span class="red">—</span>
<p>Effúdit contemptiónem super príncipes *<br/>
&nbsp;&nbsp;&nbsp; et erráre facit eos in desérto ínvio.<br/>
Et suscépit páuperem de inópia *<br/>
&nbsp;&nbsp;&nbsp; et pósuit sicut oves famílias.<br/>
Vidébunt recti et laetabúntur, *<br/>
&nbsp;&nbsp;&nbsp; et omnis iníquitas oppilábit os suum.<br/>
Quis sápiens, et custódiet haec *<br/>
&nbsp;&nbsp;&nbsp; et intélleget misericórdias Dómini?
</b>
<!--{END:ZALM107_III}-->
<p class="patka">HTML © <a href="mailto:videky@breviar.sk">Juraj Vidéky</a></p>
</body>
</html>
