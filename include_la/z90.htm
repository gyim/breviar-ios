<html>
<head>
	<meta http-equiv="Content-Type" content="text/html; charset=windows-1250">
	<meta name="Author" content="Juraj Videky">
	<link rel="stylesheet" type="text/css" href="../breviar.css">
	<title>Psalmus 89 (90)</title>
</head>
<body>
<!--{BEGIN:ZALM90}-->
<center><b><font color="#FF0000">Psalmus 89 (90)</font></b>
<br><font color="#FF0000">Sit splendor Domini super nos</font></center>
<!--{BEGIN:PSALMODIA_MYSLIENKA}--><p><i>Unus dies apud Dominum sicut mille anni, et mille anni sicut dies unus</i> (2 Petr 3, 8).<!--{END:PSALMODIA_MYSLIENKA}-->
<p><b>Dómine, refúgium factus es nobis *</b>
<br><b>&nbsp;&nbsp;&nbsp; a generatióne in generatiónem.</b>
<br><b>Priúsquam montes nasceréntur †</b>
<br><b>&nbsp;&nbsp;&nbsp; aut gignerétur terra et orbis, *</b>
<br><b>&nbsp;&nbsp;&nbsp; a saeculo et usque in saeculum tu es Deus.</b>
<font color="#FF0000">—</font>
<p><b>Redúcis hóminem in púlverem; *</b>
<br><b>&nbsp;&nbsp;&nbsp; et dixísti: «Revertímini, fílii hóminum».</b>
<br><b>Quóniam mille anni ante óculos tuos tamquam dies hestérna, quae praetériit, *</b>
<br><b>&nbsp;&nbsp;&nbsp; et custódia in nocte.</b>
<font color="#FF0000">—</font>
<p><b>Auferes eos, sómnium erunt: *</b>
<br><b>&nbsp;&nbsp;&nbsp; mane sicut herba succréscens,</b>
<br><b>mane floret et crescit, *</b>
<br><b>&nbsp;&nbsp;&nbsp; véspere décidit et aréscit.</b>
<font color="#FF0000">—</font>
<p><b>Quia defécimus in ira tua *</b>
<br><b>&nbsp;&nbsp;&nbsp; et in furóre tuo turbáti sumus.</b>
<br><b>Posuísti iniquitátes nostras in conspéctu tuo, *</b>
<br><b>&nbsp;&nbsp;&nbsp; occúlta nostra in illuminatióne vultus tui.</b>
<font color="#FF0000">—</font>
<p><b>Quóniam omnes dies nostri evanuérunt in ira tua, *</b>
<br><b>&nbsp;&nbsp;&nbsp; consúmpsimus ut suspírium annos nostros.</b>
<br><b>Dies annórum nostrórum sunt septuagínta anni *</b>
<br><b>&nbsp;&nbsp;&nbsp; aut in valéntibus octogínta anni,</b>
<br><b>et maior pars eórum labor et dolor, *</b>
<br><b>&nbsp;&nbsp;&nbsp; quóniam cito tránseunt, et avolámus.</b>
<br><b>Quis novit potestátem irae tuae *</b>
<br><b>&nbsp;&nbsp;&nbsp; et secúndum timórem tuum indignatiónem tuam?</b>
<br><b>Dinumeráre dies nostros sic doce nos, *</b>
<br><b>&nbsp;&nbsp;&nbsp; ut inducámus cor ad sapiéntiam.</b>
<font color="#FF0000">—</font>
<p><b>Convértere, Dómine, úsquequo? *</b>
<br><b>&nbsp;&nbsp;&nbsp; Et deprecábilis esto super servos tuos.</b>
<br><b>Reple nos mane misericórdia tua, *</b>
<br><b>&nbsp;&nbsp;&nbsp; et exsultábimus et delectábimur ómnibus diébus nostris.</b>
<br><b>Laetífica nos pro diébus, quibus nos humiliásti, *</b>
<br><b>&nbsp;&nbsp;&nbsp; pro annis, quibus vídimus mala.</b>
<font color="#FF0000">—</font>
<p><b>Appáreat servis tuis opus tuum *</b>
<br><b>&nbsp;&nbsp;&nbsp; et decor tuus fíliis eórum.</b>
<br><b>Et sit splendor Dómini Dei nostri super nos, †</b>
<br><b>&nbsp;&nbsp;&nbsp; et ópera mánuum nostrárum confírma super nos *</b>
<br><b>&nbsp;&nbsp;&nbsp; et opus mánuum nostrárum confírma.</b>
<!--{END:ZALM90}-->
<p class="patka">HTML © <a href="mailto:videky@breviar.sk">Juraj Vidéky</a></p>
</body>
</html>
