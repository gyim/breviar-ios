<html>
<head>
	<meta http-equiv="Content-Type" content="text/html; charset=windows-1250">
	<meta name="Author" content="Juraj Videky">
	<link rel="stylesheet" type="text/css" href="../breviar.css">
	<title>Psalmus 101 (102)</title>
</head>
<body>
<!--{BEGIN:ZALM102_I}-->
<center><b><font color="#FF0000">Psalmus 101 (102)</font></b>
<br><font color="#FF0000">Exsulis vota et preces</font></center>
<!--{BEGIN:MYSLIENKA_K_ZALMU}--><p><i>Consolatur nos Deus in omni tribulatione nostra</i> (2 Cor 1, 4).<!--{END:MYSLIENKA_K_ZALMU}-->
<center><p><b><font color="#FF0000">I</font></b></center>
<p><b>Dómine, exáudi oratiónem meam, *<br>
&nbsp;&nbsp;&nbsp; et clamor meus ad te véniat.<br>
Non abscóndas fáciem tuam a me; †<br>
&nbsp;&nbsp;&nbsp; in quacúmque die tríbulor, *<br>
&nbsp;&nbsp;&nbsp; inclína ad me aurem tuam.<br>
In quacúmque die invocávero te, *<br>
&nbsp;&nbsp;&nbsp; velóciter exáudi me.</b>
<font color="#FF0000">—</font>
<p><b>Quia defecérunt sicut fumus dies mei, *<br>
&nbsp;&nbsp;&nbsp; et ossa mea sicut crémium aruérunt.<br>
Percússum est ut fenum et áruit cor meum, *<br>
&nbsp;&nbsp;&nbsp; étenim oblítus sum comédere panem meum.<br>
A voce gémitus mei *<br>
&nbsp;&nbsp;&nbsp; adhaesit os meum carni meae.</b>
<font color="#FF0000">—</font>
<p><b>Símilis factus sum pellicáno solitúdinis, *<br>
&nbsp;&nbsp;&nbsp; factus sum sicut nyctícorax in ruínis.<br>
Vigilávi *<br>
&nbsp;&nbsp;&nbsp; et factus sum sicut passer solitárius in tecto.<br>
Tota die exprobrábant mihi inimíci mei, *<br>
&nbsp;&nbsp;&nbsp; exardescéntes in me per me iurábant.<br>
Quia cínerem tamquam panem manducábam *<br>
&nbsp;&nbsp;&nbsp; et potum meum cum fletu miscébam,<br>
a fácie irae et increpatiónis tuae, *<br>
&nbsp;&nbsp;&nbsp; quia élevans allisísti me.<br>
Dies mei sicut umbra declinavérunt, *<br>
&nbsp;&nbsp;&nbsp; et ego sicut fenum árui.</b></p>
<!--{END:ZALM102_I}-->
<br><!--{BEGIN:ZALM102_II}-->
<center><b><font color="#FF0000">II</font></b></center>
<p><b>Tu autem, Dómine, in aetérnum pérmanes, *<br>
&nbsp;&nbsp;&nbsp; et memoriále tuum in generatiónem et generatiónem.<br>
Tu exsúrgens miseréberis Sion, †<br>
&nbsp;&nbsp;&nbsp; quia tempus miseréndi eius, *<br>
&nbsp;&nbsp;&nbsp; quia venit tempus,<br>
quóniam placuérunt servis tuis lápides eius *<br>
&nbsp;&nbsp;&nbsp; et púlveris eius miseréntur.</b>
<font color="#FF0000">—</font>
<p><b>Et timébunt gentes nomen tuum, Dómine, *<br>
&nbsp;&nbsp;&nbsp; et omnes reges terrae glóriam tuam,<br>
quia aedificávit Dóminus Sion *<br>
&nbsp;&nbsp;&nbsp; et appáruit in glória sua.<br>
Respéxit in oratiónem ínopum *<br>
&nbsp;&nbsp;&nbsp; et non sprevit precem eórum.</b>
<font color="#FF0000">—</font>
<p><b>Scribántur haec pro generatióne áltera, *<br>
&nbsp;&nbsp;&nbsp; et pópulus, qui creábitur, laudábit Dóminum.<br>
Quia prospéxit de excélso sanctuário suo, *<br>
&nbsp;&nbsp;&nbsp; Dóminus de caelo in terram aspéxit,<br>
ut audíret gémitus compeditórum, *<br>
&nbsp;&nbsp;&nbsp; ut sólveret fílios mortis;<br>
ut annúntient in Sion nomen Dómini *<br>
&nbsp;&nbsp;&nbsp; et laudem eius in Ierúsalem,<br>
cum congregáti fúerint pópuli in unum *<br>
&nbsp;&nbsp;&nbsp; et regna, ut sérviant Dómino.</b>
<!--{END:ZALM102_II}-->
<br><!--{BEGIN:ZALM102_III}-->
<center><b><font color="#FF0000">III</font></b></center>
<p><b>Humiliávit in via virtútem meam, *<br>
&nbsp;&nbsp;&nbsp; abbreviávit dies meos.<br>
Dicam: «Deus meus, †<br>
&nbsp;&nbsp;&nbsp; ne áuferas me in dimídio diérum meórum; *<br>
&nbsp;&nbsp;&nbsp; in generatiónem et generatiónem sunt anni tui.<br>
Inítio terram fundásti; *<br>
&nbsp;&nbsp;&nbsp; et ópera mánuum tuárum sunt caeli.<br>
Ipsi períbunt, tu autem pérmanes; †<br>
&nbsp;&nbsp;&nbsp; et omnes sicut vestiméntum veteráscent, *<br>
&nbsp;&nbsp;&nbsp; et sicut opertórium mutábis eos, et mutabúntur.</b>
<font color="#FF0000">—</font>
<p><b>Tu autem idem ipse es, *<br>
&nbsp;&nbsp;&nbsp; et anni tui non defícient.<br>
Fílii servórum tuórum habitábunt, *<br>
&nbsp;&nbsp;&nbsp; et semen eórum in conspéctu tuo firmábitur».</b>
<!--{END:ZALM102_III}-->
<p class="patka">HTML © <a href="mailto:videky@breviar.sk">Juraj Vidéky</a></p>
</body>
</html>
