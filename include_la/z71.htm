<html>
<head>
	<meta http-equiv="Content-Type" content="text/html; charset=windows-1250">
	<meta name="Author" content="Juraj Videky">
	<link rel="stylesheet" type="text/css" href="../breviar.css">
	<title>Psalmus 70 (71)</title>
</head>
<body>
<!--{BEGIN:ZALM71_I}-->
<center><b><font color="#FF0000">Psalmus 70 (71)</font></b>
<br><font color="#FF0000">Domine, spes mea a iuventute mea</font></center>
<!--{BEGIN:MYSLIENKA_K_ZALMU}--><p><i>Spe gaudentes, in tributatione patientes</i> (Rom 12, 12).<!--{END:MYSLIENKA_K_ZALMU}-->
<center><p><b><font color="#FF0000">I</font></b></center>
<p><b>In te, Dómine, sperávi, *<br>
&nbsp;&nbsp;&nbsp; non confúndar in aetérnum.<br>
In iustítia tua líbera me et éripe me; *<br>
&nbsp;&nbsp;&nbsp; inclína ad me aurem tuam et salva me.</b>
<font color="#FF0000">—</font>
<p><b>Esto mihi in rupem praesídii et in domum munítam, *<br>
&nbsp;&nbsp;&nbsp; ut salvum me fácias,<br>
quóniam fortitúdo mea *<br>
&nbsp;&nbsp;&nbsp; et refúgium meum es tu.<br>
Deus meus, éripe me de manu peccatóris *<br>
&nbsp;&nbsp;&nbsp; et de manu contra legem agéntis et iníqui.</b>
<font color="#FF0000">—</font>
<p><b>Quóniam tu es exspectátio mea, Dómine; *<br>
&nbsp;&nbsp;&nbsp; Dómine, spes mea a iuventúte mea.<br>
Super te inníxus sum ex útero, †<br>
&nbsp;&nbsp;&nbsp; de ventre matris meae tu es suscéptor meus; *<br>
&nbsp;&nbsp;&nbsp; in te laus mea semper.<br>
Tamquam prodígium factus sum multis, *<br>
&nbsp;&nbsp;&nbsp; et tu adiútor fortis.</b>
<font color="#FF0000">—</font>
<p><b>Repleátur os meum laude tua, *<br>
&nbsp;&nbsp;&nbsp; tota die magnitúdine tua.<br>
Ne proícias me in témpore senectútis; *<br>
&nbsp;&nbsp;&nbsp; cum defécerit virtus mea, ne derelínquas me.</b>
<font color="#FF0000">—</font>
<p><b>Quia dixérunt inimíci mei mihi, †<br>
&nbsp;&nbsp;&nbsp; et, qui observábant ánimam meam, *<br>
&nbsp;&nbsp;&nbsp; consílium fecérunt in unum<br>
dicéntes: «Deus derelíquit eum! †<br>
&nbsp;&nbsp;&nbsp; Persequímini et comprehéndite eum, *<br>
&nbsp;&nbsp;&nbsp; quia non est qui erípiat».</b>
<font color="#FF0000">—</font>
<p><b>Deus, ne elongéris a me; *<br>
&nbsp;&nbsp;&nbsp; Deus meus, in auxílium meum festína.<br>
Confundántur et defíciant adversántes ánimae meae; *<br>
&nbsp;&nbsp;&nbsp; operiántur confusióne et pudóre, qui quaerunt mala mihi.</b>
<!--{END:ZALM71_I}-->
<br><!--{BEGIN:ZALM71_II}-->
<center><b><font color="#FF0000">II</font></b></center>
<p><b>Ego autem semper sperábo *<br>
&nbsp;&nbsp;&nbsp; et adíciam super omnem laudem tuam.<br>
 meum annuntiábit iustítiam tuam, †<br>
&nbsp;&nbsp;&nbsp; tota die salutáre tuum: *<br>
&nbsp;&nbsp;&nbsp; quae dinumeráre nescívi.</b>
<font color="#FF0000">—</font>
<p><b>Véniam ad poténtias Dómini; *<br>
&nbsp;&nbsp;&nbsp; Dómine, memorábor iustítiae tuae solíus.<br>
Deus, docuísti me a iuventúte mea; *<br>
&nbsp;&nbsp;&nbsp; et usque nunc annuntiábo mirabília tua.<br>
Et usque in senéctam et sénium, *<br>
&nbsp;&nbsp;&nbsp; Deus, ne derelínquas me,<br>
donec annúntiem bráchium tuum *<br>
&nbsp;&nbsp;&nbsp; generatióni omni, quae ventúra est.</b>
<font color="#FF0000">—</font>
<p><b>Poténtia tua et iustítia tua, Deus, †<br>
&nbsp;&nbsp;&nbsp; usque in altíssima, qui fecísti magnália: *<br>
&nbsp;&nbsp;&nbsp; Deus, quis símilis tibi?<br>
Quantas ostendísti mihi tribulatiónes multas et malas; †<br>
&nbsp;&nbsp;&nbsp; íterum vivificásti me *<br>
&nbsp;&nbsp;&nbsp; et de abýssis terrae íterum reduxísti me.<br>
Multiplicábis magnitúdinem meam *<br>
&nbsp;&nbsp;&nbsp; et convérsus consoláberis me.</b>
<font color="#FF0000">—</font>
<p><b>Nam et ego confitébor tibi, †<br>
&nbsp;&nbsp;&nbsp; in psaltério veritátem tuam, Deus meus; *<br>
&nbsp;&nbsp;&nbsp; psallam tibi in cíthara, Sanctus Israel.<br>
Exsultábunt lábia mea, cum cantávero tibi, *<br>
&nbsp;&nbsp;&nbsp; et ánima mea, quam redemísti;<br>
sed et lingua mea tota die meditábitur iustítiam tuam, *<br>
&nbsp;&nbsp;&nbsp; cum confúsi et revériti fúerint, qui quaerunt mala mihi.</b>
<!--{END:ZALM71_II}-->
<p class="patka">HTML © <a href="mailto:videky@breviar.sk">Juraj Vidéky</a></p>
</body>
</html>
