<html>
<head>
	<meta http-equiv="Content-Type" content="text/html; charset=windows-1250">
	<meta name="Author" content="Juraj Videky">
	<link rel="stylesheet" type="text/css" href="../breviar.css">
	<title>Psalmus 36 (37)</title>
</head>
<body>
<!--{BEGIN:ZALM37_I}-->
<center><b><font color="#FF0000">Psalmus 36 (37)</font></b>
<br><font color="#FF0000">Sors malorum et iustorum</font></center>
<!--{BEGIN:MYSLIENKA_K_ZALMU}--><p><i>Beati mites, quoniam ipsi possidebunt terram</i> (Mt 5, 5).<!--{END:MYSLIENKA_K_ZALMU}-->
<center><p><b><font color="#FF0000">I</font></b></center>
<p><b>Noli aemulári in malignántibus, *<br>
&nbsp;&nbsp;&nbsp; neque zeláveris faciéntes iniquitátem,<br>
quóniam tamquam fenum velóciter aréscent *<br>
&nbsp;&nbsp;&nbsp; et quemádmodum herba virens décident.</b>
<font color="#FF0000">—</font>
<p><b>Spera in Dómino et fac bonitátem, *<br>
&nbsp;&nbsp;&nbsp; et inhabitábis terram et pascéris in fide.<br>
Delectáre in Dómino, *<br>
&nbsp;&nbsp;&nbsp; et dabit tibi petitiónes cordis tui.</b>
<font color="#FF0000">—</font>
<p><b>Commítte Dómino viam tuam et spera in eo, *<br>
&nbsp;&nbsp;&nbsp; et ipse fáciet;<br>
et edúcet quasi lumen iustítiam tuam *<br>
&nbsp;&nbsp;&nbsp; et iudícium tuum tamquam merídiem.</b>
<font color="#FF0000">—</font>
<p><b>Quiésce in Dómino et exspécta eum; †<br>
&nbsp;&nbsp;&nbsp; noli aemulári in eo, qui prosperátur in via sua, *<br>
&nbsp;&nbsp;&nbsp; in hómine, qui molítur insídias.<br>
Désine ab ira et derelínque furórem, *<br>
&nbsp;&nbsp;&nbsp; noli aemulári, quod vertit ad malum,<br>
quóniam qui malignántur, exterminabúntur, *<br>
&nbsp;&nbsp;&nbsp; sustinéntes autem Dóminum ipsi hereditábunt terram.</b>
<font color="#FF0000">—</font>
<p><b>Et adhuc pusíllum et non erit peccátor, *<br>
&nbsp;&nbsp;&nbsp; et quaeres locum eius et non invénies.<br>
Mansuéti autem hereditábunt terram *<br>
&nbsp;&nbsp;&nbsp; et delectabúntur in multitúdine pacis.</b>
<!--{END:ZALM37_I}-->
<br><!--{BEGIN:ZALM37_II}-->
<center><b><font color="#FF0000">II</font></b></center>
<p><b>Insidiábitur peccátor iusto *<br>
&nbsp;&nbsp;&nbsp; et stridébit super eum déntibus suis.<br>
Dóminus autem irridébit eum, *<br>
&nbsp;&nbsp;&nbsp; quóniam próspicit quod véniet dies eius.</b>
<font color="#FF0000">—</font>
<p><b>Gládium evaginavérunt peccatóres, *<br>
&nbsp;&nbsp;&nbsp; intendérunt arcum suum,<br>
ut deíciant páuperem et ínopem, *<br>
&nbsp;&nbsp;&nbsp; ut trucídent recte ambulántes in via.<br>
Gládius eórum intrábit in corda ipsórum, *<br>
&nbsp;&nbsp;&nbsp; et arcus eórum confringétur.</b>
<font color="#FF0000">—</font>
<p><b>Mélius est módicum iusto *<br>
&nbsp;&nbsp;&nbsp; super divítias peccatórum multas,<br>
quóniam bráchia peccatórum conteréntur, *<br>
&nbsp;&nbsp;&nbsp; confírmat autem iustos Dóminus.</b>
<font color="#FF0000">—</font>
<p><b>Novit Dóminus dies immaculatórum, *<br>
&nbsp;&nbsp;&nbsp; et heréditas eórum in aetérnum erit.<br>
Non confundéntur in témpore malo *<br>
&nbsp;&nbsp;&nbsp; et in diébus famis saturabúntur.</b>
<font color="#FF0000">—</font>
<p><b>Quia peccatóres períbunt, †<br>
&nbsp;&nbsp;&nbsp; inimíci vero Dómini ut decor campórum defícient, *<br>
&nbsp;&nbsp;&nbsp; quemádmodum fumus defícient.</b>
<font color="#FF0000">—</font>
<p><b>Mutuátur peccátor et non solvet, *<br>
&nbsp;&nbsp;&nbsp; iustus autem miserétur et tríbuet.<br>
Quia benedícti eius hereditábunt terram, *<br>
&nbsp;&nbsp;&nbsp; maledícti autem eius exterminabúntur.</b>
<font color="#FF0000">—</font>
<p><b>A Dómino gressus hóminis confirmántur, *<br>
&nbsp;&nbsp;&nbsp; et viam eius volet.<br>
Cum cecíderit, non collidétur, *<br>
&nbsp;&nbsp;&nbsp; quia Dóminus susténtat manum eius.</b>
<font color="#FF0000">—</font>
<p><b>Iúnior fui et sénui †<br>
&nbsp;&nbsp;&nbsp; et non vidi iustum derelíctum, *<br>
&nbsp;&nbsp;&nbsp; nec semen eius quarens panem.<br>
Tota die miserétur et cómmodat, *<br>
&nbsp;&nbsp;&nbsp; et semen illíus in benedictióne erit.</b>
<font color="#FF0000">—</font>
<p><b>Declína a malo et fac bonum, *<br>
&nbsp;&nbsp;&nbsp; et inhabitábis in saeculum saeculi,<br>
quia Dóminus amat iudícium *<br>
&nbsp;&nbsp;&nbsp; et non derelínquet sanctos suos.<br>
Iniústi in aetérnum disperíbunt, *<br>
&nbsp;&nbsp;&nbsp; et semen impiórum exterminábitur.<br>
Iusti autem hereditábunt terram *<br>
&nbsp;&nbsp;&nbsp; et inhabitábunt in saeculum saeculi super eam.</b>
<!--{END:ZALM37_II}-->
<br><!--{BEGIN:ZALM37_III}-->
<center><b><font color="#FF0000">III</font></b></center>
<p><b>Os iusti meditábitur sapiéntiam, *<br>
&nbsp;&nbsp;&nbsp; et lingua eius loquétur iudícium;<br>
lex Dei eius in corde ipsíus, *<br>
&nbsp;&nbsp;&nbsp; et non vacillábunt gressus eius.<br>
Consíderat peccátor iustum *<br>
&nbsp;&nbsp;&nbsp; et quaerit mortificáre eum;<br>
Dóminus autem non derelínquet eum in mánibus eius, *<br>
&nbsp;&nbsp;&nbsp; nec damnábit eum, cum iudicábitur illi.</b>
<font color="#FF0000">—</font>
<p><b>Exspécta Dóminum et custódi viam eius, †<br>
&nbsp;&nbsp;&nbsp; et exaltábit te, ut hereditáte cápias terram; *<br>
&nbsp;&nbsp;&nbsp; cum exterminabúntur peccatóres, vidébis.<br>
Vidi ímpium superexaltátum *<br>
&nbsp;&nbsp;&nbsp; et elevátum sicut cedrum viréntem;<br>
et transívit, et ecce non erat, *<br>
&nbsp;&nbsp;&nbsp; et quaesívi eum, et non est invéntus.</b>
<font color="#FF0000">—</font>
<p><b>Obsérva innocéntiam et vide aequitátem, *<br>
&nbsp;&nbsp;&nbsp; quóniam est postéritas hómini pacífico.<br>
Iniústi autem disperíbunt simul, *<br>
&nbsp;&nbsp;&nbsp; postéritas impiórum exterminábitur.<br>
Salus autem iustórum a Dómino, *<br>
&nbsp;&nbsp;&nbsp; et protéctor eórum in témpore tribulatiónis.<br>
Et adiuvábit eos Dóminus et liberábit eos †<br>
&nbsp;&nbsp;&nbsp; et éruet eos a peccatóribus et salvábit eos, *<br>
&nbsp;&nbsp;&nbsp; quia speravérunt in eo.</b>
<!--{END:ZALM37_III}-->
<p class="patka">HTML © <a href="mailto:videky@breviar.sk">Juraj Vidéky</a></p>
</body>
</html>
